গত কয়েকদিন আগের এই ঘটনাকে কেন্দ্র করে রাজশাহীর বাঘার উপজেলার বাউসা ইউনিয়নে বিএনপি ও জামায়াতের নেতা-কর্মীদের মধ্যে পুনরায় সংঘাত হয়েছে। জামায়াত নেতাকর্মীদের ওপর এবং তাদের ব্যবসাপ্রতিষ্ঠানে হামলার ঘটনা ঘটেছে। গতকাল রোববার বিকেল থেকে রাত ১১টা পর্যন্ত হামলায় পাঁচটি মোটরসাইকেল ও একটি ভ্যান ভাঙচুর করে আগুন দিয়ে পুড়িয়ে দেওয়া হয়। ভাঙচুর করা হয়েছে চারটি দোকান।

২০ মার্চ উপজেলার বাউসা ইউনিয়ন পরিষদের সুবিধাভোগীদের জন্য বরাদ্দ করা বিভিন্ন কার্ড জালিয়াতির অভিযোগ তুলে জামায়াতে ইসলামীর পক্ষ থেকে মানববন্ধন করা হয়। স্থানীয় বিএনপি সেই কর্মসূচিতে বাধা দেয়। একপর্যায়ে দুই পক্ষের মধ্যে সংঘর্ষ হয়। এ ঘটনার জেরে গতকাল বিকেলে ছাত্রদলের নেতা-কর্মীরা বাউসা পূর্বপাড়ায় পলান সরকার পাঠাগারের পাশে শিবির নেতা সৌরভের ওপর হামলা করে কুপিয়ে জখম করেন। পরে সন্ধ্যা সাড়ে সাতটায় বাউসা বাজারে ছাত্রদল নেতা রাজিবের ওপর পাল্টা হামলা করা হয়। ওই ঘটনার পর বিএনপির লোকজন বাউসা বাজারে পাঁচটি মোটরসাইকেল ও একটি ভ্যানগাড়ি ভাঙচুর করে আগুন জ্বালিয়ে পুড়িয়ে দেন এবং জামায়াত সমর্থকদের চারটি দোকানে ভাঙচুর ও লুটপাট করা হয় বলে অভিযোগ।
