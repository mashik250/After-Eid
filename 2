শ্রীমঙ্গলে টমটম পার্কিং নিয়ে সংঘর্ষ: সেনাবাহিনীর হাতে বিএনপি নেতাসহ আটক ১৪

মৌলভীবাজারের শ্রীমঙ্গলে টমটম পার্কিংকে কেন্দ্র করে রক্তক্ষয়ী সংঘর্ষের ঘটনা ঘটেছে। রবিবার রাত ১১টা থেকে শুরু হওয়া এ সংঘর্ষ টানা তিন ঘণ্টা ধরে চলতে থাকে, যা রাত ২টা পর্যন্ত স্থায়ী হয়। এ ঘটনায় মৌলভীবাজার জেলা বিএনপির আহ্বায়ক কমিটির সদস্য ও শ্রীমঙ্গল পৌরসভার সাবেক মেয়র মহসিন মিয়া মধুসহ মোট ১৪ জনকে আটক করেছে সেনাবাহিনী। সংঘর্ষে ১৫টি টমটম ও একটি প্রাইভেট কার ভাঙচুর করা হয় এবং পথচারীসহ অন্তত ৩৯ জন আহত হন।

শহরের হবিগঞ্জ সড়কের গদার বাজার এলাকায় কয়েক মাস আগে বিএনপি নেতা মহসিন মিয়া মধু ‘বিনা লাভের বাজার’ চালু করেন। তবে পূর্বে এটি ছিল টমটম চালকদের পার্কিং স্ট্যান্ড। রবিবার রাত সাড়ে ১০টায় মধু মিয়া বাজার পরিদর্শনে এসে সেখানে টমটম পার্কিং করা দেখতে পান। এ নিয়ে চালকদের সঙ্গে তার বাকবিতণ্ডা শুরু হয়।

এ সময় সদর ইউনিয়ন পরিষদের সাবেক সদস্য আনার মেম্বার চালকদের পক্ষ নিয়ে প্রতিবাদ করলে পরিস্থিতি উত্তপ্ত হয়ে ওঠে। একপর্যায়ে মধু মিয়ার অনুসারীরা প্রায় ১৫টি টমটম ভাঙচুর করেন এবং পরবর্তীতে শহরের ভানুগাছ সড়কে এক পরিবহন শ্রমিক নেতার প্রাইভেট কারও ক্ষতিগ্রস্ত হয়।
